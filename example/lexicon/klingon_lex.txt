'ay' wa'
meHDaq yaHDajDaq ba'taH vajar HoD. ghaH tlhopDaq nIn tamey cha' HaStaHom, 'ach nIn natlhbogh ngIvmeH DujDaj qelbe'taH HoD. 
DujDaj HubtaHvIS Hegh 'e' tul Hoch tlhIngan net Sov. 'a loQ tlhoch'egh qechvetlh. HeghvaD neH Suvbe' tlhIngan. pIvchugh Hegh 
nejbe' ghaH. QapmeH Suv. yInvaD Qap chavchoHDI' SuvwI' 'ej Hoch jaj SuvnISbe'DI', may' bopchu'be'bogh yIn'e' qelchoH. wo'vaD
qa'vaD quvvaD je Suvba', 'ach wo' qa' je je'meH 'ut je chavmey'e' juvbe'bogh jagh 'Iw. may' neH buSchugh SuvwI', qanchoHDI' 
ghaH Hegh nejchoHmo' yepHa'choH. HoD qan le'yo'mo' Hegh tlhIngan Qup 'ej tlhIngan wo' Duj Qawlu'. qaSbe'meH SeQpIr ghItlhmey, 
HIq qub, QoQ Qatlh, rurbogh latlh joq SaHnIS HoD. ngervetlh Har vajar. loD qan mojpa' Qu'Hom neH, 'a laD 'e' tIvbe'. HIq tlhutlh 
'e' tIv 'ach lubelmoH Hoch HIq. qubchugh SaHbe'. HIq tlhutlhtaHvIS bom 'e' tIv. bommey qatchugh QoQ jan, chu'wI'pu' naD 'ach 
chuS'ugh Seghmey ngu'laHbe'. wa'logh vajar DuQchu' QoQ. jum wanI'. ngIvmeH DujvamDaq vumchoHpa' vajar, ngaq Duj Hung yaS ghaH. 
may'Duj Dor ngaq Duj. nov Duj jonta' chang'eng. may'DujDaq HochHom qama'pu' luweghlu' 'ach ngaq Duj bIghHa' machDaq wa' nov tu'lu'. 
potlhbe' ghaH. loQ lujoy'ta' 'ach rIQqu'be'. bIghHa'Daq ba' neH. 'IQlaw'. chaq mobmo' 'IQ. rut bom nov. jatlhtaHvIS ghaH puj ghoghDaj 
'ej vaQbe', 'ach bomchoHDI' rach'eghchoHlaw'. nov Hol yajbe'chu' vajar 'ach ghaH DuQchu' wabmey watlh lIngbogh nov ghogh. 'avwI'vaD 
jatlh qama' net tuch. bomchoHDI' nov luqIp 'ej lutammoH latlh 'avwI' 'e' Sov vajar 'ach vajarvaD pIm bom QIch je, vaj bom nov 'e' 
chaw' vajar. rut bompa' pagh bompu'DI' nov loQ jatlh. jatlhchoHDI' nov reH qu'choH vajar 'ej jach. jatlh: jatlh 'e' mev. Dugh ghaH 
'ach may 'ej naSbe'.